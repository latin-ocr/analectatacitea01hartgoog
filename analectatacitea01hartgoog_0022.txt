11

utilitatem? Atque hoc pridem, necdum cognita Woelfflinii
disputatione, a me inventum licet pauci sciant, at fideli servant
memoria. Mihi vero non mediocriter inde crescit fiducia3 sic
enim credere incipio non plane frustra me antiquis dare
operam scriptoribus.

Ad Tacitum quod pertinet, iucunda illa et honorifica

συνέμπτωσις me impulit ut investigarem essentne praeterea

in lucubrationibus meis Taciteis nonnulla quae iarn nunc-in
medio proponenda viderentur, idque tum praesertim facere
decrevi, si quaedam ibi invenirem quae aut Woelfflinianum
inventum confirmarent aut illustrarent aut denique cum eo
aliquo modo cohaererent. Nec diu quaesivi: mox enim non·
nulla excerpseram quae eiusmodi viderentur, atque - id
quod pluris etiam mihi erat — ita possent componi ut non
quidem absolutum existeret opus- illud autem quis hac
aetate possit sperare? - sed tamen aliquid quod, qualecunque
esset, in se esset teres atque rotundum. Quomodo mihi ea
res cesserit peritus atque aequus videat censor.

 

